---
layout:     post
title:      Nazron Ka Dhoka
date:       2020-01-11
categories: hindi
thumbnail: poem
---

Bas 4 din mein tumse mulakaat hogi.  
Yahi kuchh 2 saal baad hogi,  
Puchhunga mein tumse kuchh sawaal,  
Ki kesi ho, kya chal raha hai,  
Aur baaki,  
Wahi tumhara Bawaal.  

Bas 3 din mein tumse mulakaat hogi.  
Tum wahi red dress mein mujhse milne aaogi,  
Bilkul wahi jesi mene sochi thi.  
Bahut hi khoobsurat lag rahi ho,  
Aisi 3-4 line aur bolke,  
pehle ki tarah tumhara dil jeetne ki poori koshish karunga.  
Tum muskuraake sharmaogi,  
Aur, 2 garam chai dena,  
Ye bolke mere hath mein chai ka cup pakdaogi.  

Bas 2 din mein tumse mulakaat hogi.  
Chai ka sip leke, tum mujhe dedh saari baatein bataogi,  
Aur mein,  
Mein bass tumhe sunoonga.  
Mujhe sunna hai tumko, tumhari awaaz ko.  
Mujhe dekhna hai tumko, tumhari aankhon ko,  
Tumhare uss haste hue chehre ko jab tum itna zor se hasti ho ki tumhaari aankhein bilkul chhoti si ho jaati hai.  

Kal hamari mulakaat hogi.  
Mein thoda ghabraya hua saa hu,  
Thoda sehma hua sa.  
Soch raha hu ki tum ab vesi nahi hui toh..  
Lekin nahi,  
Sab vesa hi hoga,  
Sab achha hi hoga.  

Aaj mein tumse mila,  
Jesa socha tha vesa hi hua,  
Wahi tumhara muskurana,  
Wahi 2 chai ke cup,  
Wahi tumhara dedh saari baatein batana,  
Aur mera chupchaap tumhe sunte jaana.  
Mera dil bohot zyada khush hua,  
Kyunki sab kuchh vesa hi hua.  

Fir achanak tumhara message kyu aaya..  
“Sorry aaj nahi aa paayi, hum jald milenge”,  
Aisa kuchh padhne mein kyu aaya.  

Aaj mera tumse milna hua,  
Aaj mere sath Nazron ka Dhoka Hua.  