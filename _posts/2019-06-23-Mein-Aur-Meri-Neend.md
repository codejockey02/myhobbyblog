---
layout:     post
title:      Mein aur Meri Neend
date:       2019-06-23 
categories: hindi
thumbnail: poem
---

सबको शुभ रात्रि बोलकर अपने कमरे में आया  
चादर भिचाया, तकिया निकाला  
और दिन भर का थका हुआ मैं अपने बिस्तर पर लेट गया,  
चश्मा उतार कर एक तरफ़ रखा,  
बाई ओर से हाथ भड़ा कर लाइट का स्विच ऑफ कर दिया,  
और फिर अपने दोनो हाथों को सर के पीछे की ओर रख के,  
मैने अपनी आंखे बंद की ।  
ग्यारह बज के पच्चीस मिनट पर बाई ओर करवट ली,  
ग्यारह बज के छत्तीस मिनट पर दाई ओर करवट ली,  
बारह बज के तीन मिनट पर मैं उठा, बाई ओर से लाइट ऑन करी,  
फिर अपना चश्मा उठाया, और पानी पीने गया ।  
ये कंभखत नींद ने मुझसे गुफ्तगू करने का फैसला कर लिया था,  
मैं वापस आया, अपनी डायरी और कलम निकाला,  
बाई ओर से लाइट ऑफ नहीं की, चश्मा भी नहीं उतरा,  
अपना कलम और डायरी के साथ कुर्सी पर बैठ गया,  
और ये फैसला किया कि,  
आओ नींद तुमसे बात करी जाए ।  

नहीं आना है ना तुमको,  
हूं मैं दिन का थका हारा,  
सुबह को जल्दी है मुझे उठना,  
फिर भी आज ही तुमको है सारी गुफ्तगू करना।  
वैसे तो दोपहर में बिन बुलाए आती हो,  
लोगों के सामने मेरी नाक कटवाती हो,  
मेरी मां से डांट भी पढ़वा देती हो,  
कि सारा दिन सोता है और रात को जागरण करता है,  
उन्हें कौन बताए कि रात में तो मेरी नींद मुझसे बात करने की जिद्द करती है,  
तो अब बताओ, बात क्या करनी है तुमको ।  

नींद ने आखिर कार अपने मुंह से कुछ लफ्ज़ निकालने का फैसला किया और फिर बोली कि,  
दिन भर तुझे फुरसत मिलती नहीं है,  
मुझे पता है कि तू मुझे बहुत चाहता है, फिर भी कभी समय नहीं निकलता,  
सारा दिन तो तू खच्चरों की तरह भागता है,  
रात को तू अपने परिवार के साथ समय व्यतीत करता है,  
और फिर थका हारा बिस्तर पर आके सो जाता है,  
कभी मेरे बारे में भी तो सोच, मेरा तो तेरे अलावा कोई नहीं है,  
मैं तेरे जैसी खच्चर भी नहीं हूं,  
मुझे एक तुझसे ही बात करनी होती है,  
में बस इतना चाहती हूं, की कभी कभी समय निकाल कर,  
मेरे पास आके बैठ  
और पूछ मुझसे कि कैसी हो,  
खाना ढंग से खाया,  
और सबसे ज़रूरी बात,  
खुश तो हो ना।  
बस दिन में एक बार ये मुझसे पूछ लिया कर,  
और मेरे जवाब सुन लिया कर,  
बस इतना चाहती हूं तुझसे,  
फिर मैं, ग्यारह बजे ही तेरे पास आ जाऊंगी ।  

ये सब सुनके मुझे महसूस हुआ कि मैं नींद से नहीं,  
खुद से बात कर रहा हूं,  
और में खुद से ही कुछ सवाल पूछ कर उनके जवाब मांग रहा हूं।  
मुझे अहसास हुआ कि ज़िन्दगी की भाग दौड़ में, मैने खुद को ही अकेला छोड़ दिया है।  
उस दिन से मैं रोज़ रात को कुर्सी पर बैठा करता,  
सुनने में अजीब जरूर लगेगा लेकिन खुद से सवाल पूछता  
कि कैसा है, बहुत दिन हो गए, खुश है ना तू ।  
इन सबका सवाल ढूंढता, और मिलते ही मेरी नींद मुझको गले लगा लेती ।  

तो जनाब बातचीत कीजिए,  
एक बार खुद को याद करके देखिए,  
अच्छा लगता है ।  