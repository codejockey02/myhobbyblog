---
layout:     post
title:      Raja Rani Ki Kahani
date:       2019-12-06 
categories: Hindi
thumbnail: poem
---

Aao sunau tumhe ek kahani  
Ek tha raja ek thi rani.  
Dimaag mein yun aaya hoga ki barso pehle suni hai ye kahani,  
Lekin nahi hai iss baar raja ki rani.  

Aao leke chalu tumhe bachpan mein inke  
Jaha the nahi vo shahi taur-tareeke.  
Tha raja ek mamuli sa bachha,  
Haa akal se thoda kachha lekin man ka sachha.  
Rani ka bachpan kuchh yu sunau,  
Chalo rehne do rani ko baad mein hi milau.  
Bachpan se raja ne ghar ka bojh sambhala,  
Umar thi nahi zyada jab haath mein tha bhaala.  
Roz nikalta man mein leke ek ummeed,  
Maa ka pet bhare jab lautu aur soye vo chain ki neend.  
Karte hue raja ko mehnat, ho gaye saal kaafi  
Maa boli beta mera samay aa gaya, ab aisi hi hai bhagwaan ki raazi.  
Uss din raja ghar se nikla banke ek musafir,  
Leke dhoti aur gamchha, chal pada vo kaafir.  

Kuchh dur chalne ke baad raja ko dikha ek gaon,  
Jaha bachhon ko khelta, phoolon ko chehkta dekh, Raja ka man kara ki bass yahi tham jaaun.  
Uss gaon ki bheed mein raja ne apni jagah banayi,  
Kuchh samay mein hi raja ki chhavi rani ki nazar mein aayi.  
Chalo milate hai hum rani ko ab,  
Aakhein hai jiski manmohak.  
Ghane kaale baal liye, kaano mein jiske baali hai,  
Phool saare chehek uthe,  
Aisi muskaan, hontho pr usne daali hai.  
Rani ke baare mein zyada kya batau  
Bachpan mein maa-baap se bichhdi thi  
Dadi-maa sang badi hui vo  
Dimaag mein bahut tezi thi.  
Rajya sambhalne mein na hati vo peechhe,  
Praja meri khush rahe bass yahi vichaar usko kheeche.  

Aaya raja ke paas bulava,  
“Kal subah tumko mehal mein aana hai”  
Achambhit raja man mein socha,  
Pehenke mujhko kya jaana hai.  
Wahi purani dhoti leke daala usne gamchha,  
Chal pada mehal ki taraf,  
Leke ek chhota sa tohfa.  
Darbaar mein betha deewaare dekh,  
Raja ki aankhein dagmagayi,  
Itni khubsoorati mein kaun rehta hoga,  
Ye baat uske man ko sataye.  
Hua aagaman rani ka,  
Mili raja rani ki nazre,  
Mili nazre toh aise, ki maano janmo se kar rahe ho ek dusre ka intezaar,  
Hath badhakar raja bola, karein mera tohfa sweekaar.  
Tohfe mein raja ne apni kalpana kagaz par utaari hai,  
Achambhit rani ho gayi dekh ke, ki ye toh meri muskaan leke aayi hai.  
Isliye toh,  
Nazre mili toh mili aise,  
Ki janmo se kar rahe ho ek dusre ka intezaar jaise.  

Chali ek thandi hawa,  
Raja ke upar se gamchha uda,  
Neend khuli toh dekha ki vo toh tha ek musafir soya pada.  
Sapne se raja ke man mein aayi ek ummeed,  
Intezaar thoda aur karna hai,  
Uss kalpana se zaroor milna hai  
Chal musaafir chal,  
Abhi mujhe mera ghar dhundna hai.  